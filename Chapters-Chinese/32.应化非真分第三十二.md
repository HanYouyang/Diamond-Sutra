## 应化非真分第三十二
“须菩提，若有人以满无量阿僧祇世界七宝持用布施；若有善男子善女人发菩提心者，持于此经，乃至四句偈等，受持读诵、为人演说，其福胜彼。

“云何为人演说？不取于相，如如不动。何以故？

”一切有为法，

如梦幻泡影，

如露亦如电，

应作如是观。“

佛说是经已，长老须菩提及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。

